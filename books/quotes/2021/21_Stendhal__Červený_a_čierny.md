## Stendhal - Červený a čierny

  "Aká to bude hanba, ak ma odbije! 
Výčitky by mi otrávili celý život," vravel si; "nikdy mi už nenapíše.
Bohvie, kedy sa vrátim do tohto kraja!"
Od tej chvíle vytratlio sa Julienovi rýchlo zo srdca všetko, čo v ňom bolo vznešené.
Sedel vedľa ženy, ktorú zbožňoval, takmer ju držal v náručí, v izbe, kde bol kedysi taký šťastný, v hlbokej tme, a veľmi jasne rozoznával, že už chvíľu plače, cítil podľa vlnenia jej pŕs, že vzlyká, a nanešťastie sa razom stal chladným politikom, takmer takým vypočítavým a chladným, ako keď na seminárnom dvore bol predmetom zlomyseľného žartu niektorého spolužiaka, silnejšieho, než bol sám.
Julien preťahoval rozprávanie, hovoril o nešťastnom živote, akým žil po odchode z Vèrrieres.
"Teda predsa," vravel si pani de Rênal, "aj po roku odlúčenia spomínal si stále na šťastné dni vo Vergy, takmer bez dôkazov, že som naňho myselela, a ja som naňho zabúdala."
Začala vzlykať hlasnejšie.
Julien videl, že jeho reči majú úspech.
Pochopil, že musí urobiť posledný poikus: prešiel na list, ktorý bol dostal z Paríža.
  - Bol som sa rozlúčiť s Jeho Eminenciou pánoim biskupom.
- Akože, vy sa už nevrátite do Besanconu? Opustíte nás navždy?
- Áno, - odpovedal Julien rozhodným tónom; - áno, opúšťam kraj, kde na mňa zabudla i tá, ktorú som miloval najväčšmi v živote, odchádzam a nikdy ju už neuvidím.
Idem do Paríža...
- Ty ideš do Paríža! - zvolala pani de Rênal.
  Hlas, takmer pridusený slzami, prezrádzal, ako veľmi je rozrušená.
Julien potreboval toto povzbudenie, veď sa chcel pokúsiť o niečo, čo mohlo načisto rozhodnúť proti nemu; a pred jej výkrikom, pretože bola úplná tma, nemohol vidieť, ako zaúčinkovali jeho slová.
Neváhal už; strach pred výčitkami ho celkom ovládol; vstal a sucho povedal:
- Áno, milostivá pani, opúšťam vás navždy, buďte šťastná; zbohom.
  Spravil niekoľko krokov smerom k obloku.
Už ho otváral.
Pani de Rênal vyskočila a hodila sa mu do náručia.
  Tak po trojhodinovom rozhovore Julien dosiahol to, čo si tak vášnivo želal v prvých dvoch hodinách.
  Keby sa boli trochu skôr vrátili k voľakedajším nežnostiam a výčitky svedomia pani de R by boli mimovoľne mizli, bol by býval neskonale šťastný; ale že to bolo vyvolané umele, pociťoval len rozkoš.


###### 2021