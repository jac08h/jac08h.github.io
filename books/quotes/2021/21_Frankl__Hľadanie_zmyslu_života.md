## Frankl - Hľadanie zmyslu života

Aj v tábore niekedy väzeň upozornil kamaráta pracujúceho vedľa neho na krásny pohľad na zapadajúce slnko žiariace pomedzi vysoké stromy bavorských lesov (ako na slávnom Durelovom akvarelovom obraze), tých istých lesov, v ktorých sme postavili ohromné, ukryté muničné sklady.
Raz večer, keď sme už na smrť vyčerpaní odpočívali na dlážke baraku s miskami polievky v rukách, dobehol dovnútra náš spoluväzeň a volal na nás, aby sme bežali na dvor a pozreli si nádherný západ slnka.
Stáli sme na dvore a hľadeli na zlovestne vyzerajúce oblaky vypínajúce sa na západe a celé nebo bolo posiate mrakmi premenlivých tvarov a farieb, od oceľovo modrej po krvavo červenú.
Pusté sivé hlinené baraky ostro kontrastovali so žiariacou oblohou, zatiaľ čo kaluže na bahnitej zemi ju oslnivo odrážali.
A potom, po niekoľkých minútach dojímavého ticha, povedal jeden väzeň ďalšiemu: "Aký krásny by svet mohol byť!"


###### 2021