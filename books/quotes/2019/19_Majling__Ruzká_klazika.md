## Majling - Ruzká klazika

Fiodor Marmuchin, ktorému hodvábna šatka zakrývala strangulačnú ryhu na krku, si myslel, že si v hrobe odpočinie, ale slnko bolo ešte na nebi, keď mu na rakvu zaklopal kostnatým prstom akýsi muž v čiernom.
Fiodor Marmuchin sa vydesil.
Muž v čiernom otvoril rakvu a príjemným, mikrofonickým hlasom hlasateľa popoludňajších správ povedal: "Dobrý deň. Nech sa páči, nasledujte ma, všetky bezpečnostné a organizačné pokyny máte v brožúrke, ktorú ste obdržali hneď po úmrtí...
Nech sa páči, až po vás," ukázal muž v čiernom Marmuchinovi na eskalátor, ktorý viedol od Marmuchinovho hrobu až kdesi vysoko nad oblaky.
Marmuchinovi odľahlo.
Stúpol si na eskalátor a začal aj s mužom v čiernom vystupovať k oblohe. Prepáčte, že som vám neodzdravil, ale, viete, v prvej chvíli som vás považoval,... neurazte sa, prosím... za čerta," nervózne sa rozosmial Marmuchin.
"Prirodzene, že som čert," povedal nevzrušene muž v čiernom.
"Ako to?" hlesol Marmuchin. "Pred smrťou som rozdal veľkú sumu!"
"Je mi ľúto, ale my sa nedáme oklamať takýmito lacnými trikmi na poslednú chvíľu," povedal čert.
"Posledného, koho takto pustili hore, bol kajúci lotor na kríži, ale potom sa to rozkríklo a všetky kurvy sa začali spoliehať na pokánie v poslednej chvíli, tak to tam hore zrušili ako vrcholne nevýchovné riešenie.
Mali ste vidieť Adolfa Hitlera.
V bunkri krátko pred samovraždou vyspevoval gregoriánske chorály, len aby sa na poslednú chvííľu vlichotil do neba.
Dokonca aj Eve Braunovej bolo pri pohľade na neho trápne."
"Takže ja idem do..." stiaho Marmuchinovi hrdlo.
"Prirodzene," povedal svojím mikrofonickým hlasom muž v čiernom.
"Ale ako to, že stúpame? Hore je predsa nebo..." namietal Marmuchin.
"Ako ste na to prišli, že tento esalátor vedie až do neba, prosím vás?" uškrnul sa muž v čiernom.
"A kam teda?" opýtal sa Marmuchin.
"Aby ste si nemysleli, že nevieme oceniť pekný pokus o pokánie na poslednú chvíľu, dovolíme vám zošmyknúť sa do pekla na našom novom tobogane," povedal muž v čiernom a vyslieko si sako, pretože z oblakov sa práve vynorila plošina, z ktorej v špirálach padala prudko k zemi farebná plastová rúra.


###### 2019